#唯夫蝉之清素兮，潜厥类乎太阴。
#在盛阳之仲夏兮，始游豫乎芳林。
#实澹泊而寡欲兮，独怡乐而长吟。
#声皦皦而弥厉兮，似贞士之介心。
#内含和而弗食兮，与众物而无求。
#栖高枝而仰首兮，漱朝露之清流。
#隐柔桑之稠叶兮，快啁号以遁暑。
#苦黄雀之作害兮，患螳螂之劲斧。
#冀飘翔而远托兮，毒蜘蛛之网罟。
#欲降身而卑窜兮，惧草虫之袭予。
#免众难而弗获兮，遥迁集乎宫宇。
#依名果之茂阴兮，托修干以静处。
#有翩翩之狡童兮，步容与于园圃。
#体离朱之聪视兮，姿才捷于狝猿。
#条罔叶而不挽兮，树无干而不缘。
#翳轻躯而奋进兮，跪侧足以自闲。
#恐余身之惊骇兮，精曾睨而目连。
#持柔竿之冉冉兮，运微粘而我缠。
#欲翻飞而逾滞兮，知性命之长捐。
#委厥体于膳夫。归炎炭而就燔。
#秋霜纷以宵下，晨风烈其过庭。
#气怛而薄躯，足攀木而失茎。
#吟嘶哑以沮败，状枯槁以丧[形]。
#乱曰：诗叹鸣蜩，声嘒嘒兮，盛阳则来，太阴逝兮。
#皎皎贞素，侔夷节兮。帝臣是戴，尚其洁兮。